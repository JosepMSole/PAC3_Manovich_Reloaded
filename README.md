# PAC3: Dos Exemples d'Hibridació a través de l'òptica de Manovich 

Autor: Josep Maria Solé Bargalló

Data: Desembre 2023

![Warhammer & Plex](https://raw.githubusercontent.com/JosepMSole/PEC3_Manovich_Reloaded/7f883a40549f1cfbcf65f8d395b77c7ece0cbefe/LOGOSS.jpg)




## Introducció
L’eix conductor dels anàlisis que veurem a continuació parteix del concepte d’**hibridació**, postulat per **Lev Manovich**, on, al seu llibre *El Software toma el mando* (2013), fa un profund retrat del concepte amb molts exemples per facilitar-ne la comprensió.

La **hibridació de mitjans** parteix del concepte prèviament establert de que el software simula les tècniques físiques reals que empraríem per poder editar i manipular un element de vídeo, foto, àudio, documents….qualsevol mitjà, en definitiva.

Tanmateix, el fet d’aglutinar-ho en un mateix espai de treball provoca que les capacitats d’edició augmentin i es reforcin. D’aquí partiria el concepte d’**hibridació**. 

Si tenim clar que: *“Simular un mitjà en software significa simular les seves eines i interfaces, més que el seu “material””* (Manovich, Lev. (2013) *El software toma el mando*), llavors queda més entenedor que la hibridació es com un punt de convergència per a multitud d’eines per editar, de milers de maneres diferents, la gran varietat de tipus d’arxius que hi trobem en els mitjans...i no només editar, per suposat. Opcions de visualització, comparativa, discriminació de resultats... i un llarg etcètera de capacitats i utilitats que dia a dia segueix creixent de manera exponencial.

Així doncs, he decidit enfocar aquest anàlisis en dos temes dels que en sóc usuari: el món del hobby **Warhammer**, i el software de streaming **Plex**.


## El Cas del Warhammer
![Warhammer](https://1000logos.net/wp-content/uploads/2020/09/Warhammer-logo.jpg)

El **Warhammer** és un joc de miniatures de fantasia i ciència ficció creat per l’empresa britànica ***Games Workshop*** i que va aparèixer per primer cop l’any 1983. Es tracta de tota una experiència completa que s’ha anat gestant durant 40 anys i s’ha adaptat fins a dia d’avui. 

És molt curiós analitzar aquest hobby perquè el que va començar amb un joc (més o menys modest) de miniatures fantàstiques, ha esdevingut una experiència completa que inclou milers de pàgines de ficció, centenars d’hores de la seva pròpia plataforma audiovisual amb continguts originals, tot un arxiu de distribuïdors físics, etc...

**Ens centrarem en la seva pàgina web** (warhammer.com) ja que a dia d’avui és el millor portal per gaudir-ne l’experiència (gairebé) completa. Primer que res comentar que enguany (2023) van renovar-la de cap a peus i ara s’ofereixen, a través d’un únic portal, tots els diferents continguts.

Agrupats per sistemes de joc (***Warhammer: Age of Sigmar, Warhammer 40.000, Middle Earth, Horus Heresy...***) hi trobem cadascuna de les diferents branques d’aquests jocs, i dins hi està tot el que necessitarem per poder comprar i jugar. Cal comentar que amb la remodelació d’enguany es van afegir dos pàgines webs que fins llavors eren paral·leles: ***Citadel Colour*** (amb tota la informació sobre les pintures i accessoris de modelisme) i ***Forgeworld*** (amb miniatures exclusives de resina d’alt detall i qualitat). Tots els productes d’aquestes dos webs ara formen part de la seva botiga online de manera conjunta amb la resta de productes, afavorint així l’experiència de l’usuari, ja que no ha de navegar per cap lloc més per trobar els productes desitjats.

Així doncs, aquest seria el primer element d’aquesta hibridació: la ***botiga online***, que funciona des de fa uns 20 anys, però que ha millorat molt des d’ençà (parlo com a usuari ocasional). Per altra banda, també podem buscar l’emplaçament de les botigues físiques o distribuïdors autoritzats on podríem anar a buscar les nostres miniatures, i mitjançant l’ús de mapes interactius se’ns mostrava la seva ubicació (però amb aquesta recent remodelació web ha passat de ser un mapa a un llista amb les ubicacions i la seva direcció completa).

Disposem de centenars de documents amb les diferents històries i ficcions d’aquest univers, fet que en fa augmentar el lore i ens brinda tot el que necessitem per conèixer el rerefons del nostre exèrcit. Tot això ho tenim articulat mitjançant **textos, imatges, còmics, alguns vídeos, i audio-llibres** (la gran majoria en anglès).

L’any 2021 va ser inaugurat el servei de subscripció ***Warhammer+***, que inclou milers d’hores en vídeo de contingut propi i original (partides i comentaris, consells de pintura, ficcions exclusives, presentació de noves miniatures, explicacions dels lores...). Aquest servei també forma part de l’experiència (tot i que previ pagament i manteniment mensual).

La plataforma inclou un apartat de ***“Pregunta als Experts”***, que ens ensenya diferents FAQs o ens dona la possibilitat de contactar amb elles/ells per aclarir dubtes que tinguem sobre el joc. Aquí trobaríem un canal que en temps anteriors eren una cadena d’emails o trucades telefòniques.

Tenim la opció de comprar entrades pels diferents events que realitzen anualment arreu del món, així que hi trobem una plataforma de **compra d’entrades** també (mitjançant Eventbrite).

La sub-web ***“Warhammer Community”*** inclou més material: registre de partides, actualitzacions de les regles, concursos de pintura i diorames....en definitiva, tot el que un fan buscaria per seguir alimentant aquest hobby.

També hi ha accessos als diferents **videojocs** de la franquícia (des del 1991 se n’han publicat més de 100), agrupant un altre braç interactiu que fa que es pugui arribar a un altre sector del públic.
 
![Warhammer](https://github.com/JosepMSole/PAC3_Manovich_Reloaded/blob/main/warhammer%20web.jpg?raw=true)

En resum, el **Warhammer** s’ha sabut adaptar als temps actuals i ha vist que oferint tot el que podem trobar a la seva web el fan standard té el necessari per seguir amb el hobby. Un bon treball d’hibridació de mitjans (que es produeix a la interfície de l’usuari) per facilitar-ne l’accés i evitar que es perdi en la immensitat d’aquest extens univers de ficció. 

Items destacats:

1. Ficcions interactives
2. Plataforma pròpia de vídeos
3. Audio relats
4. Subscripció al newsletter
5. Botiga Online
6. FAQs i preguntes a l’equip




## El Cas del Plex
![Plex](https://mma.prnewswire.com/media/1777342/Plex_Logo.jpg?p=facebook)

L’any 2009 es va presentar el **Plex**, una eina que organitza vídeos, música i fotos mitjançant llibreries personals i que permet fer-ne *stream* a dispositius mòbils, *smartphones* i reproductors de mitjans. El que va començar com un projecte personal com a hobby, ha esdevingut una potent eina que permet a qualsevol persona *“fabricar-se el seu propi Netflix”*.

Aquest cas recent d’hibridació va aparèixer per donar solució a les persones que volien fer *stream* privat dels seus continguts propis, i en primera instància permetia adherir qualsevol vídeo i compartir-lo a altres usuaris de **Plex**, o per fer-ne *stream* a qualsevol dels altres dispositius multimèdia de casa. Per a fer aquesta tasca necessitarem si o si un servidor, una màquina dedicada 24/7, des d’on aglutinarem tot el material i el compartirem. Si el nostre servidor està apagat, no podrem accedir a aquell contingut.

Si es disposa d’arxius legalment descarregats de pel·lícules i/o sèries, la plataforma és capaç d’identificar el material (mitjançant la cerca de **metadata** a través de diferents **bases de dades** disponibles a internet, com ara ***Internet Movie Database (IMDB)***, i *“màgicament”* ens apareixen totes les dades tècniques, artístiques i els pòsters d’aquell arxiu per a que el puguem identificar ràpidament. Tot i això, les dades les podem editar fàcilment i en qualsevol moment (també permet carregar les imatges que vulguem per substituir el pòster o les imatges de portada/miniatures...).

Poc a poc es va anar perfeccionant aquest sistema de *stream* privat, i es va afegir també la possibilitat de fer el mateix però amb música, emulant altres serveis com ara ***Spotify*** o ***Napster***, però adquirint així la possibilitat d’incloure qualsevol arxiu musical que tinguem.

Temps després, **Plex** va donar una tercera opció per fer *stream*: la inclusió d’**imatges de to continu**. D’aquesta manera podem organitzar i reproduir d’una manera molt senzilla i pràctica tots els àlbums de fotos que vulguem, i fer-ne *share* a qui vulguem (per exemple, per ensenyar les fotos del nostre últim viatge). Nota: per compartir-ho, necessitarem que l’altre usuari també disposi de compte a **Plex**.

A més a més, alguns serveis van començar a disposar de canals integrats dins la pròpia plataforma (com ara ***Youtube, Vimeo, CNN, TEDTalks***...), i això va derivar a que els mateixos desenvolupadors del **Plex** comencessin a oferir contingut gratuït a través de la plataforma, d’aquesta manera també tenim la possibilitat de veure contingut encara que no disposem de cap arxiu al nostre servidor.

En resum, aquesta plataforma (que pesa ben poc) s’ha anat converitnt en una interface d’usuari que permet aglutinar **4 serveis en un sol lloc**: stream de vídeos, àudios i fotos, i un “canal” propi de contingut gratuït on podrem gaudir de pel·lícules i sèries en obert. Un cas recent d’hibridació centrada en l’*streaming* que segueix millorant dia a dia.

![Plex](https://github.com/JosepMSole/PAC3_Manovich_Reloaded/blob/main/plex%20web.jpg?raw=true)

Items destacats:

1. Streaming privat de Video
2. Bases de dades
3. Streaming privat d’Àudio
4. Opcions d’usuari
5. Streaming privat de Fotos
6. Canal propi de streaming



### Breu conclusió
Quan es posa l’òptica concreta en alguns aspectes puntuals, ja sigui amb un recorregut de 20 anys, o de 5, es poden apreciar les tasques i millores que s’han anat oferint a mesura que han anat passant els anys.

En primer lloc, amb el tema del **Warhammer** vaig ser usuari per primer cop l’any 1999, i recordo com era la pàgina web d’aquella època i els serveis que s’hi oferien. Inclús vaig fer alguna que altra comanda online entre 2001-02, i realment aquesta web, i de retruc el hobby **Warhammer** en global, són un bon exemple d’**hibridació**, ja que aquest portal ha esdevingut un extens centre d’entreteniment per les diferents possibilitats que ofereix a l’usuari. Apart, ha sabut convertir-se en una experiència conjunta a la qual es pot accedir i visualitzar còmodament des de qualsevol dispositiu (sobretot mòbil, el que impera).

Per altra banda, el **Plex** el vaig descobrir a finals de 2018 i em va semblar una manera genial de poder agrupar en col·leccions els diferents vídeos que tinguis. Jo em dedico als *motion graphics* i la postproducció en general des del 2008, i estava buscant una solució per poder agrupar tots els vídeos que vas fent i que tens a l’arxiu, per poder veure’ls en qualsevol dispositiu de casa quan sigui, o poder-li ensenyar a algun client potencial. De rebot, l’aplicació també em va solucionar el tema de posar llistes d’àudio personalitzades, a vegades amb gravacions de grups musicals de companys/amics... El que no he explorat tant és la part de les fotos, però puc afirmar que m’ha solucionat un neguit que feia anys que pensava, i m’ofereix les possibilitats que buscava, com editar la metadata dels arxius, incloure posters i portades personalitzades, crear llistes temàtiques pròpies, guardar certs capítols de certes sèries en llistes de reproducció *custom*, poder compartir les llistes que vulgui amb els usuaris que vulgui, recordar que tota l’experiència és totalment gratuïta (com a aplicació, donant per fet que s’ha de fer una mínima inversió en un servidor dedicat 24/7)...

En conclusió, poder analitzar aquesta web i aquesta eina que ja fa temps que utilitzo de forma periòdica, m’ha fet donar compte de com han anat hibridant els serveis i possibilitats en els últims 20 anys, i sobretot de la hegemonia dels algoritmes, que en definitiva són els que hi ha darrere de tota aquesta complexitat de processos i tècniques basades en 0 i 1, i fonamentades damunt d’unes estructures de dades sobre les quals s’erigeix cada una d’aquestes eines de software.

El camí demostra que el pensament cognitiu col·lectiu ja té interioritzat un idioma amb el qual interactuar amb aquestes eines, i que la direcció seguirà sent la de unificar les possibilitats cada cop més i més, amb usuaris cada cop més i millor adoctrinats, i de ben segur que en el futur (més aviat proper) veurem opcions que fins fa poc eren exclusives de la ciència-ficció, i on la intel·ligència artificial hi té un paper clau. 


### Bibliografia
* Wikipedia (2023). Disponible a:

https://es.wikipedia.org/wiki/Games_Workshop  (Consultat: 11 de desembre de 2023)

https://en.wikipedia.org/wiki/List_of_Games_Workshop_video_games  (Consultat: 12 de desembre de 2023)

https://es.wikipedia.org/wiki/Plex_(software) (Consultat: 13 de desembre de 2023)

* Webs del Warhammer (2023). Disponible a:

https://www.warhammer.com/es-ES/home (Consultat: 11 de desembre de 2023, tot i que habitualment des de finals de 2021)

https://gamesworkshop.fandom.com/wiki/Warhammer_Plus (Consultat: 12 de desembre de 2023)

https://www.warhammer-community.com/ (Consultat: 15 de desembre de 2023, tot i que habitualment des de finals de 2021))

* Web del Plex (2023). Disponible a:
https://www.plex.tv/  (Consultat: 12 de desembre de 2023)


* Manovich, Lev. (2013). **El Software toma el mando**. Barcelona: Editorial UOC. 


----

Llicència: Material Creative Commons desenvolupat sota llicència CC BY-SA 4.0.
